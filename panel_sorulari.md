# Panel Soruları

## Soru 1: Datayı okumak, analiz etmek senin için ne demek?

Data insanların bize direkt olarak söylemedikleri şeyleri bize söylüyor. Bir müşteri bankaya geldiği zaman kredi alırken 6 ay sonra zorlanacağını kendisi bile bilmiyor ama biz veriye bakarak bunu tahminleyen modeller geliştirebiliyoruz. Bankaların kredi süreçlerini etkileyen modeller üzerinde çalışırken her zaman farkında olmamız gereken şey şu, yaptığımız en ufak değişiklik bile en az bir kişinin kredi alıp alamamasını etkileyebilir bu yüzden müşterilerimizi doğru bir şekilde değerlendirebiliyor olmak bizim için çok önemli.

---

## Soru 2: Yapay zeka iş yapış biçimini nasıl etkiledi/etkileyecek?

Yapay zeka günlük hayatımızın bir parçası haline geldi. Ben kodlamadan proje planlamaya kadar işlerimde yapay zekayı hem bir danışman hem de asistan gibi kullanıyorum. Artık zamanımı rutin ya da operasyonel işler yerine daha fazla fark yaratabileceğimiz işlere ayırabiliyorum. Yapay zeka işimizi elimizden alacak demek tam olarak doğru olmuyor ama işimizin sıkıcı kısımlarını elimizden alacak gibi.

---

## Soru 3: İşini yapay zekaya kaptıracak insanlar, yapay zekayı mı geliştiriyor?

Aslında tam tersi. Biz yapay zekanın ne yapamayacağını da en iyi bilen insanlarız, her gün sınırlarını görüyoruz. Yapay zeka tekrar eden ya da daha önce yapılmış işler konusunda çok iyi, ama bu yaptığımız anlamlı mı, etik mi ya da uygulanabilir mi gibi kritik konularda zorluklar yaşayabiliyor. Yapay zekayı hayatının bir parçası haline getirmeyi reddedenlerin daha dikkatli olması gerekli.

---

## Soru 4: Kaç ülkeye hizmet veriyorsunuz, iş alanınız ne?

Ben şu an Belçika pazarındaki kredi süreçleri ve bu süreçlerde kullanılan modeller üzerinde çalışıyorum. ING Hubs Türkiye olarak 8 farklı ülkede; kredi, kişiselleştirme ve diğer operasyonel alanlarda hizmet veriyoruz. Yaptığımız iş özünde, elimizdeki veriyi daha iyi değerlendirerek maliyeti arttırmadan ya da azaltarak daha fazla değer yaratmak ve müşterilerimize daha iyi bir deneyim sunmak.

---

## Soru 5: 10 yaşındaki çocuğa nasıl anlatırsın?

Filmlerde dedektifler olur ya; olayları araştırırlar, ipuçlarını incelerler ve ellerindekini birleştirerek suçluyu tahmin ederler. Biz de aslında bilgisayarlara dedektif olmayı öğretiyoruz. Ellerindeki milyonlarca ipucuna aynı anda bakarak büyük ihtimalle şu olacak diyebiliyorlar.

---

## Soru 6: Türkiye'de üretilen analytics çalışmalarının global karar süreçlerine etkisi?

Globalde milyonlarca müşteriyi etkileyen kararların arkasındaki sistemleri biz burada geliştiriyoruz. Çalıştığımız ülkenin ekipleri ile birlikte modeli biz kuruyoruz, test ediyoruz ve canlıya alıyoruz. En güzel tarafı şu, canlıya aldıktan sonra yaptığımız işin etkisini somut olarak gerçek rakamlarla görüyoruz. Bu da işin sadece teknik bir egzersiz olmadığını ve gerçek hayata olan etkisini güzel bir şekilde hissettiriyor.

---

## Soru 7: Global ekiplerle uçtan uca sorumluluk nasıl bir deneyim?

İki şey var bence, birisi kültürel zenginlik – farklı ülkelerden insanlarla çalışmak sadece teknik değil, bakış açısı olarak da bizleri geliştiriyor. Daha önce Türkiye'de çözdüğümüz ve alıştığımız problemlerden çok daha farklı problemler ile karşılaşabiliyoruz ve bu problemler karşısında yaratıcı çözümler üretmemiz gerekiyor. İkincisi sahiplenme hissi, uzun emeklerle geliştirdiğin bir modelin canlıya alınması ve sonrasında etkisini takip ederek ben bunu yaptım ve işe yarıyor diyebilmek çok güzel bir his. Gerçekten hem değerli hissettiriyor hem de motive ediyor. Sadece kod yazmıyoruz, bir işi başından sonuna kadar sahibiyiz ve günün sonunda etkisini gözlerimizle görüyoruz.
